--- 
title: "Mekanik Kuantum"
author: "Murthadza Aznam"
date: "`r Sys.Date()`"
output:
  html_document:
    df_print: paged
    includes:
      in_header: header.html
documentclass: book
bibliography: book.bib
biblio-style: apalike
link-citations: yes
github-repo: thaza-Kun/mekanik-kuantum
url: 'https://thaza-kun.github.io/mekanik-kuantum/'
description: Catatan ilmiah teknikal Mekanik Kuantum
site: bookdown::bookdown_site
---

# Prakata {-}

> "Pengajaran daripada kisah ini ialah kita tidak patut cuba mencapai banyak perkara sekaligus. Kita seharusnya mengasingkan satu masalah fizik daripada masalah fizik yang lain sejauh mungkin. Kemudian, barulah kita boleh singkirkannya satu demi satu."
>
>`r tufte::quote_footer('--- Paul Dirac (1989)')`

Bagi memulakan buku ini, eloklah kita menghayati petikan fizikawan ulung Paul Dirac daripada rencananya, '[Kaedah Kerja dalam Fizik Teori](https://fizikkini.com/kaedah-kerja-dalam-fizik-teori-bahagian-i/)'. Kisah yang dirujuk oleh beliau itu sebenarnya ialah kisah pencarian persamaan Schr&ouml;dinger. Ia menepati tema utama kebanyakan kursus pengenalan mekanik kuantum: iaitu agar pelajar memahami dan memahiri persamaan Schr&ouml;dinger.

Lagipun, petikan itu adalah satu nasihat umum yang baik: jangan terlalu ghairah cuba menyelesaikan semua perkara sekaligus tetapi kenal pasti masalah-masalah kecil di laluan kejayaan tersebut dan selesaikanlah ia sedikit demi sedikit. Tambahan pula, tidak keterlaluan rasanya untuk mengatakan bahawa ia selari dengan dorongan saya menghasilkan projek Catatan Fizik Teori ini.

## Dorongan Projek {-}

Laman sesawang [MajalahSains](www.majalahsains.com) yang diasaskan oleh Mohd Faizal Aziz boleh dilihat sebagai mercu tanda usaha pemasyarakatan sains di samudera maya bernama internet. Di sebalik bangun jatuh banyak portal sains yang lain, MajalahSains tetap megah mengibarkan benderanya pada ribuan pembaca yang melawatnya. Jelaslah orang ramai masih minat mengikuti berita sains.

Dengan menunjukkan bahawa minat masyarakat terhadap sains belum terpadam, kewujudan MajalahSains juga memberi peluang kepada portal-portal sains lain untuk turut berkembang sama. Misalnya Muhammad Hafez Ahmat Murtza mengasaskan [Apadilangit](https://apadilangit.com/) pada tahun 2016 dengan pelbagai program di luar dan dalam talian. Saluran [Ajar](https://www.youtube.com/c/AjarMalaysia) yang diasaskan oleh Muhammad Haziq Abdul Rahim pula telah meraih sehingga 270 juta pelanggan di YouTube melangkaui Anugerah Butang Main Perak walaupun baru berumur 3 tahun!

Pemasyarakatan sains, atau umumnya pemasyarakatan ilmu, sedang galak dilaksanakan oleh bicarawan-bicarawan sains yang sudah ataupun yang belum mendapat nama. Penyampaian sains dalam konteks popular ini seringkali menyabitkan nama Carl Sagan sebagai pengasas dan amalannya meluas sehingga muncul banyak saluran YouTube berkaitannya. Di Malaysia, ia masih di peringkat tunas.

Dengan kemunculan golongan seperti MajalahSains, Apadilangit, dan Ajar, masalah pertama, iaitu ketiadaan bahan sains di dalam talian sudah selesai. Mungkin dalam masa sedekad, banyak nama baharu akan muncul dan sains popular akan semakin subur di tanah maya ini.

Dengan begitu banyak tenaga ditumpu ke arah penyuburan penyampaian sains popular, sudah tiba masanya untuk kita agihkan tenaga untuk menyuburkan kandungan sains teknikal pula. Kita tidak mahu melahirkan peminat sains sahaja tetapi kita ingin juga melahirkan pakar dalam bidang ini.

Dua nama yang saya kenal rajin menulis bahan rujukan teknikal sains dan matematik sejak sebelum zaman internet lagi ialah Prof Mohammad Yahaya yang antaranya menulis tentang Mekanik dan Fizik Moden; dan Prof Shaharir Mohd Zain yang menghasilkan buku rujukan pelbagai jenis fungsi. Itu belum lagi termasuk pensyarah yang sekali-sekala menulis buku rujukan seperti Prof Roslan Abdul Shukor yang menulis tentang Superkonduktor.

Entah berapa ramai lagi penulis ilmiah serta bukunya yang tidak kita ketahui. Ada eloknya jika kita geledah perpustakaan ilmiah kita untuk mengorek khazanah-khazanah ilmu ini.

Adapun semua nama ini, buku-buku tersebut hanya wujud di alam nyata. Dunia internet ialah satu pustaka yang luas dan sangat dekat; maka amatlah rugi jika bahan rujukan tidak dibawa ke pusat pustaka dunia ini. Kewujudan bahan ilmiah di alam nyata dan kewujudannya di alam maya perlu ada keseimbangan.

Buat masa ini, kelihatannya seperti tiada bahan rujukan ilmiah sains berbahasa Melayu yang dijumpai di internet, terutamanya untuk pengajian tinggi. Oleh itu, projek Catatan Fizik Teori ini bertujuan untuk memulakan langkah pertama mengisi kelompongan itu.

Karya ini adalah hasil teladan daripada wargamaya seluruh dunia. Ada banyak jenis rujukan yang mereka hasilkan dan sebahagiannya (mungkin sebenarnya sebahagian besar daripadanya) bukanlah daripada kuliah atau kursus bersilibus tetapi hanya sekadar catatan mereka berkaitan ilmu yang diteroka itu.

Lagipun, amalan mengongsikan catatan kuliah sudah lama diamalkan oleh para mahasiswa tetapi selalunya ia adalah perkongsian dari senior ke junior kursus tersebut. Maka, projek ini adalah perkembangan wajar daripada amalan tersebut.

## Tentang Penulis {-}

Murthadza bin Aznam ialah seorang Sarjana Muda Fizik Gunaan di Universiti Kebangsaan Malaysia sejak sesi 2017/2018 dan dijangka akan habis pada sesi 2021/2022. Karya ini, "Catatan Fizik Teori: Mekanik Kuantum" ialah hasil kutipan notanya untuk kursus Mekanik Kuantum di sini. Beliau pernah berkecimpung dalam dunia penyampaian sains popular sejak 2016 melalui beberapa saluran seperti [NotaSains](www.notasains.wordpress.com), MajalahSains, The Patriots Asia, [FizikKini](www.fizikkini.com) dan media sosial peribadi.