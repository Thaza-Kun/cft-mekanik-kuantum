[["malapetaka-ultralembayung.html", "Bab 1 Malapetaka Ultralembayung 1.1 Sinaran Jasad Hitam 1.2 Cubaan Wein, Rayleigh dan Jeans", " Bab 1 Malapetaka Ultralembayung Dikemas kini: 2020-10-18 Catatan-catatan sejarah sains menulis bahawa kegiatan kajian dunia kuantum bermula dengan kajian terhadap sinaran yang dipancarkan oleh bintang-bintang. Agak hairan bagaimana butiran-butiran bintang yang bertaburan di langit malam yang hakikatnya sebesar ribuan gunung-ganang itu mampu memberi kita ilham tentang dunia kuantum yang lebih kecil daripada pasir. Namun, akar umbi ilham tersebut ialah cahaya yang dipancarkan bintang-bintang tersebut. Malah, penelitian terhadap tabiat cahaya inilah yang membawa kita meneroka dua dunia baharu fizik yakni dunia kuantum dan dunia kenisbian seolah-olah cahaya ialah penyuluh harapan kepada fizikawan sekalian ketika jalan menjadi suram. 1.1 Sinaran Jasad Hitam Jasad hitam ialah suatu jasad yang akan menyerap semua panjang gelombang cahaya dengan sempurna tanpa pantulan. Jasad ini akan memancarkan juga kesemua panjang gelombang dan berada dalam keseimbangan haba. Kata kuncinya di sini ialah ia memancarkan kesemua panjang gelombang cahaya daripada sependek-pendek gamma sehinggalah sepanjang-panjang radio. Bintang-bintang di langit memiliki ciri ini. Jumlah tenaga yang dipancarkan oleh suatu bintang itu ditentukan oleh Hukum StefanBoltzmann. Tenaga tersebut hanya bergantung kepada suhu bintang, \\[\\begin{equation} E = \\sigma T^4, \\tag{1.1} \\end{equation}\\] dengan maksud bahawa, \\[\\begin{equation*} \\begin{split} E &amp; = \\text{tenaga},\\\\ T &amp; = \\text{suhu bintang},\\\\ \\sigma &amp; = \\text{pemalar Stefan--Boltzmann,}\\\\ &amp; = 5.6704\\times 10^{-8}\\text{W}\\cdot\\text{s}^{-1}\\cdot\\text{K}^{-4}.\\\\ \\end{split} \\end{equation*}\\] Tenaga yang diperihalkan dalam Hukum StefanBoltzmann ini adalah jumlah kepada tenaga yang dibawa oleh semua frekuensi cahaya. Ada sebahagian cahaya yang bersinar lebih kuat berbanding cahaya yang lain. Secara umumnya, cahaya yang panjang seperti radio dan cahaya yang pendek seperti gamma tidak dipancarkan dengan banyak. Namun begitu, cahaya apa yang dipancarkan dengan paling banyak itu bergantung kepada suhu jasad tersebut. Disebabkan itulah kita melihat bahawa bintang mempunyai warna yang berbeza-beza walaupun secara hakikatnya setiap satu bintang itu memancarkan setiap frekuensi cahaya. RAJAH 1.1: Graf keamatan cahaya melawan panjang gelombang yang dipancarkan suatu bintang. Rajah 1.1 menunjukkan taburan cahaya yang dipancarkan oleh sesuatu bintang mengikut panjang gelombang cahaya. Jika puncak itu berada pada panjang gelombang warna merah misalnya, maka kita akan mengamati bahawa bintang tersebut berwarna merahh kerana warna merahlah yang paling banyak dipancarkan oleh bintang tersebut. Kita dapat lihat bahawa puncak-puncak lengkung itu semakin menghampiri kiri sekiranya suhu bintang tersebut dinaikkan. Di sebelah kiri graf itu terletaknya warna biru manakala di sebelah kanan pula warna merah. Oleh sebab itu, kita dapat simpulkan bahawa bintang-bintang panas itu sememangnya lebih biru berbanding yang sejuk. Bintang yang sejuk pula lebih merah berbanding bintang panas. Panjang gelombang mana yang menghasilkan puncak graf tersebut dapat diramalkan menggunakan Hukum Sesaran Wien. Hukum Sesaran Wien menyatakan bahawa panjang gelombang puncak sinaran jasad hitam, \\(\\lambda_p\\), adalah berkadaran songsang dengan suhu bintang tersebut, \\(T\\), \\[\\begin{equation} \\lambda_p = \\frac{W}{T}, \\tag{1.2} \\end{equation}\\] dengan maksud bahawa, \\[\\begin{equation*} \\begin{split} \\lambda_p &amp; = \\text{panjang gelombang puncak,} \\\\ T &amp; = \\text{suhu jasad hitam,} \\\\ W &amp; = \\text{pemalar Wien,} \\\\ &amp; = 2.8978\\times 10^{-3}\\text{m}\\cdot\\text{K}.\\\\ \\end{split} \\end{equation*}\\] Pemerihalan jumlah tenaga dan nilai tenaga puncak itu cukup mantap. Namun, pencarian ahli fizik belum selesai kerana mereka ingin tahu persamaan apakah yang boleh menghasilkan graf tersebut, bukan sekadar jumlah tenaga atau puncaknya sahaja. Hukum StefannBoltzmann hanya mampu menerangkan jumlah tenaga bintang. Hukum Wien pula hanya menyatakan di mana letaknya puncak graf tersebut. Kedua-duanya tidak mampu menerangkan lengkungan graf tersebut. 1.2 Cubaan Wein, Rayleigh dan Jeans "]]
