[["index.html", "Mekanik Kuantum Prakata Dorongan Projek Tentang Penulis", " Mekanik Kuantum Murthadza Aznam 2020-10-16 Prakata Pengajaran daripada kisah ini ialah kita tidak patut cuba mencapai banyak perkara sekaligus. Kita seharusnya mengasingkan satu masalah fizik daripada masalah fizik yang lain sejauh mungkin. Kemudian, barulah kita boleh singkirkannya satu demi satu.  Paul Dirac (1989) Bagi memulakan buku ini, eloklah kita menghayati petikan fizikawan ulung Paul Dirac daripada rencananya, Kaedah Kerja dalam Fizik Teori. Kisah yang dirujuk oleh beliau itu sebenarnya ialah kisah pencarian persamaan SchrÃ¶dinger. Ia menepati tema utama kebanyakan kursus pengenalan mekanik kuantum: iaitu agar pelajar memahami dan memahiri persamaan SchrÃ¶dinger. Tambahan pula, petikan itu adalah satu nasihat umum yang baik: jangan terlalu ghairah cuba menyelesaikan semua perkara sekaligus tetapi kenal pasti masalah-masalah kecil di laluan kejayaan tersebut dan selesaikanlah ia sedikit demi sedikit. Lagipun, ia membantu saya menentukan halatuju projek Catatan Fizik Teori ini. Ia seperti pepatah sedikit-sedikit lama-lama jadi bukit tetapi versi Dirac. Asalnya, saya menulis nota ini menggunakan \\(\\LaTeX\\) kerana ia memudahkan penulisan Matematik. Waktu itu, saya sendiri tidak tahu bagaimana ingin terbitkannya. Namun, saya ingat pesanan guru saya: Jika ingin tulis sesuatu, maka tulislah. Masalah di mana ia akan diterbitkan itu boleh difikirkan kemudian. Ia selari dengan kata-kata Dirac agar memecahkan laluan kejayaan kita menjadi beberapa masalah kecil. Masalah penulisan dan masalah penerbitan adalah dua masalah yang berbeza. Ternyata, nasihat itu berguna. Setelah saya habis memperkemaskan bab 1, saya menemui Bookdown yang bantu menghasilkan buku teks dalam talian. Bookdown memperkayakan kefungsian Markdown (yang memudahkan penulisan tetapi lemah dalam penulisan Matematik) dengan menyelitkan kefungsian Matematik \\(\\LaTeX\\). Ia sangat sesuai untuk projek Catatan Fizik Teori yang bukan sahaja sarat Matematik tetapi ingin dikongsikan sebagai bahan rujukan dalam talian. Apabila masalah penulisan sudah disingkirkan, kita boleh singkirkan masalah penerbitan pula sehingga akhirnya, projek kita selesai. Dorongan Projek Laman sesawang MajalahSains yang diasaskan oleh Mohd Faizal Aziz boleh dilihat sebagai mercu tanda usaha pemasyarakatan sains di samudera maya bernama internet. Di sebalik bangun jatuh banyak portal sains yang lain, MajalahSains tetap megah mengibarkan benderanya pada ribuan pembaca yang melawatnya. Jelaslah orang ramai masih minat mengikuti berita sains. Dengan menunjukkan bahawa minat masyarakat terhadap sains belum terpadam, kewujudan MajalahSains juga memberi peluang kepada portal-portal sains lain untuk turut berkembang sama. Misalnya Muhammad Hafez Ahmat Murtza mengasaskan Apadilangit pada tahun 2016 dengan pelbagai program di luar dan dalam talian. Saluran Ajar yang diasaskan oleh Muhammad Haziq Abdul Rahim pula telah meraih sehingga 270 juta pelanggan di YouTube melangkaui Anugerah Butang Main Perak walaupun baru berumur 3 tahun! Pemasyarakatan sains, atau pemasyarakatan ilmu secara amnya, menampakkan perkembangan yang positif dan dijangka akan kekal positif untuk tempoh yang lama. Bila melihat ramai orang menumpukan tenaga mereka menyampaikan sains popular, tiba masa pula ada orang halakan usaha menambah bahan-bahan rujukan teknikal. Dua nama yang saya kenal rajin menulis bahan rujukan teknikal sains dan matematik sejak sebelum zaman internet lagi ialah Mohammad Yahaya yang antaranya menulis tentang Mekanik dan Fizik Moden, dan Shaharir Mohd Zain yang menghasilkan buku rujukan pelbagai jenis fungsi. Belum lagi termasuk pensyarah-pensyarah yang sekali-sekala menulis buku rujukan seperti Roslan Abd Shukor yang menulis tentang Superkonduktor. Entah berapa ramai lagi penulis ilmiah serta bukunya yang tidak kita ketahui. Ada eloknya jika kita geledah perpustakaan ilmiah kita untuk mengorek khazanah-khazanah ini. Namun, semua itu hanya wujud di alam nyata. Dunia internet ialah satu pustaka yang luas dan dekat; maka amat rugilah jika bahan rujukan tidak dibawa ke pusat pustaka dunia ini. Kewujudan bahan ilmiah di alam nyata dan kewujudannya di alam maya perlu ada keseimbangan. Buat masa ini, kelihatannya seperti tiada bahan rujukan ilmiah sains berbahasa Melayu. Oleh itu, projek Catatan Fizik Teori ini bertujuan untuk memulakan langkah pertama mengisi kelompongan itu. Bertambahlah harapanku agar ada orang lain meneruskan langkah ini. Karya ini adalah hasil teladan daripada wargamaya seluruh dunia. Ada banyak jenis rujukan yang mereka hasilkan dan sebahagiannya bukanlah kuliah atau kursus bersilibus tetapi hanya sekadar catatan mereka berkaitan ilmu yang diteroka itu. Maka, inilah catatan saya agar kalian beroleh manfaat. Tentang Penulis Murthadza bin Aznam sedang menyambung pengajian Sarjana Muda Fizik Gunaan di Universiti Kebangsaan Malaysia sejak sesi 2017/2018 dan dijangka akan habis pada sesi 2021/2022. Karya ini, Catatan Fizik Teori: Mekanik Kuantum ialah hasil kutipan notanya untuk kursus Mekanik Kuantum di sini. Dia bercadang ingin menyambung pengajian kesarjanaan lanjut dalam bidang Fizik Teori dan siri Catatan Fizik Teori ini akan menjadi siri nota-nota sepanjang perjalanannya. "]]
