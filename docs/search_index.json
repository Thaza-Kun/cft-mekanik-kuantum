[["1-malapetaka-ultralembayung.html", "Bab 1 Malapetaka Ultralembayung", " Bab 1 Malapetaka Ultralembayung Catatan-catatan sejarah sains menulis bahawa kegiatan kajian dunia kuantum bermula dengan kajian terhadap sinaran yang dipancarkan oleh bintang-bintang. Agak hairan bagaimana butiran-butiran bintang yang bertaburan di langit malam yang hakikatnya sebesar ribuan gunung-ganang itu mampu memberi kita ilham tentang dunia kuantum yang lebih kecil daripada pasir. Cahayalah yang menghubungkan dunia sebesar-besar bintang dengan dunia sekecil-kecil zarah. Cahayalah juga yang membawa kita meneroka dua dunia baharu fizik yakni dunia kuantum dan dunia kenisbian seolah-olah cahaya ialah penyuluh harapan kepada fizikawan sekalian alam ketika jalan menjadi suram. RAJAH 1.1: Pokok lembayung (Basella alba)1 ataupun nama lainnya remayung atau gendola ialah sejenis pokok menjalar. Salah satu jenisnya mempunyai batang berwarna ungu gelap. Warna lembayung menyerupai warna pokok ini. Karya: Obsidian Soul, CC0 Dedikasi Domain Awam. Kamus Dewan Perdana (2020) "],["1-1-sinaran-jasad-hitam.html", "1.1 Sinaran Jasad Hitam", " 1.1 Sinaran Jasad Hitam Jasad hitam ialah suatu jasad yang akan menyerap semua panjang gelombang cahaya dengan sempurna tanpa pantulan. Jasad ini akan memancarkan juga kesemua panjang gelombang apabila berada dalam keseimbangan haba. Kata kuncinya di sini ialah ia memancarkan kesemua panjang gelombang cahaya daripada sependek-pendek gamma sehinggalah sepanjang-panjang radio. Bintang-bintang di langit memiliki ciri ini. Cahaya yang dipancarkan oleh bintang-bintang ini membawa bersamanya tenaga. Jumlah tenaga yang dikeluarkan oleh setiap bintang mematuhi Hukum StefanBoltzmann. HUKUM 1.1 (Hukum StefanBoltzmann) Jumlah tenaga, \\(E\\), yang dikeluarkan oleh bintang adalah berkadaran dengan suhunya, \\(T\\), \\[\\begin{equation} E = \\sigma T^4, \\end{equation}\\] dengan maksud bahawa, \\[\\begin{equation*} \\begin{split} E &amp; = \\text{tenaga},\\\\ T &amp; = \\text{suhu bintang},\\\\ \\sigma &amp; = \\text{pemalar Stefan--Boltzmann,}\\\\ &amp; = 5.6704\\times 10^{-8}\\text{W}\\cdot\\text{s}^{-1}\\cdot\\text{K}^{-4}.\\\\ \\end{split} \\end{equation*}\\] Tenaga yang diperihalkan dalam Hukum StefanBoltzmann ini adalah jumlah tenaga yang dibawa oleh semua frekuensi cahaya. Ada sebahagian cahaya yang bersinar lebih kuat berbanding cahaya yang lain. Lazimnya, cahaya yang panjang (seperti radio) dan cahaya yang pendek (seperti sinaran gamma) tidak dipancarkan dengan banyak. Kebanyakan cahaya yang disinarkan oleh setiap satu jasad berada di antara dua nilai yang disebutkan itu. RAJAH 1.2: Graf keamatan cahaya melawan panjang gelombang yang dipancarkan suatu bintang. Rajah 1.2 menunjukkan taburan cahaya yang dipancarkan oleh sesuatu bintang mengikut panjang gelombang cahaya. Puncak lengkung itu menunjukkan cahaya mana yang paling banyak dikeluarkan. Puncak itu semakin menghampiri kiri jika suhu bintang semakin panas. Hal ini yang menentukan warna bintang tersebut. Jika bintangnya panas, maka puncak lengkungnya akan ke arah warna biru. Jika bintangnya sejuk, maka puncak lengkungnya akan ke arah warna merah. Kita boleh lihat perbezaan warna ini dengan mata kasar jika kita teliti. Puncak graf tersebut mematuhi Hukum Sesaran Wien. RAJAH 1.3: Buruj Belantik. Bintang Betelguese (kiri atas) berwarna merah manakala bintang Rigel (kanan bawah) berwarna biru. Dari sini kita boleh simpulkan bahawa bintang Rigel lebih panas berbanding bintang Betelguese. Karya: Mouser, CC BYSA 3.0. HUKUM 1.2 (Hukum Sesaran Wien) Panjang gelombang puncak sinaran jasad hitam, \\(\\lambda_p\\), adalah berkadaran songsang dengan suhu bintang tersebut, \\(T\\), \\[\\begin{equation} \\lambda_p = \\frac{W}{T}, \\end{equation}\\] dengan maksud bahawa, \\[\\begin{equation*} \\begin{split} \\lambda_p &amp; = \\text{panjang gelombang puncak,} \\\\ T &amp; = \\text{suhu jasad hitam,} \\\\ W &amp; = \\text{pemalar Wien,} \\\\ &amp; = 2.8978\\times 10^{-3}\\text{m}\\cdot\\text{K}.\\\\ \\end{split} \\end{equation*}\\] Pemerihalan jumlah tenaga dan nilai tenaga puncak itu cukup mantap. Namun, pencarian ahli fizik belum selesai kerana mereka ingin tahu persamaan apakah yang boleh menghasilkan graf tersebut, bukan sekadar jumlah tenaga atau puncaknya sahaja. Hukum StefannBoltzmann hanya mampu menerangkan jumlah tenaga bintang. Hukum Wien pula hanya menyatakan di mana letaknya puncak graf tersebut. Kedua-duanya tidak mampu menerangkan lengkungan graf tersebut. "],["1-2-cubaan-wein-rayleigh-dan-jeans.html", "1.2 Cubaan Wein, Rayleigh dan Jeans", " 1.2 Cubaan Wein, Rayleigh dan Jeans Pada tahun 1897, seorang fizikawan Jerman bernama Wilhelm Wien cuba menyelesaikan masalah ini dengan membina persamaan sinaran jasad hitam berdasarkan pengetahuan keelektromagnetan sedia ada. Persamaan beliau dikenali sebagai Hukum Taburan Wien. Namun, persamaan beliau hanya mampu meramalkan tenaga untuk cahaya-cahaya pendek dan ia tidak meramalkan dengan tepat untuk cahaya-cahaya panjang. Oleh itu, ia juga dikenali sebagai Penghampiran Wien. HUKUM 1.3 (Hukum Taburan Wien / Penghampiran Wien) Ketumpatan tenaga cahaya, \\(U\\) adalah berkadaran eksponensial dengan suhu dan panjang gelombang, \\(\\text{exp}\\{-\\frac{1}{\\lambda T}\\}\\), dan berkadaran songsang dengan suhu berkuasa lima, \\(\\lambda^5\\), \\[\\begin{equation} U(\\lambda,T) = \\frac{ae^{-\\frac{b}{\\lambda T}}}{\\lambda^5}, \\end{equation}\\] dengan maksud bahawa, \\[\\begin{equation*} \\begin{split} U(\\lambda,T) &amp; = \\text{ketumpatan tenaga cahaya},\\\\ \\lambda &amp; = \\text{panjang gelombang cahaya},\\\\ T &amp; = \\text{suhu bintang},\\\\ a,b &amp; = \\text{pemalar}.\\\\ \\end{split} \\end{equation*}\\] Pada sekitar tahun 1900-an, ahli fizik Lord Rayleigh dan James Jeans mengemukakan persamaan mereka yang disangka boleh menyelesaikan masalah ini. Mereka menganggap bahawa jasad hitam itu terdiri daripada pengayun-pengayun klasik. Hasilnya, persamaan RayleighJeans hanya mampu meramalkan tenaga untuk cahaya-cahaya panjang sahaja. HUKUM 1.4 (Hukum RayleighJeans) Ketumpatan tenaga cahaya, \\(U\\), adalah berkadaran terus dengan suhu bintang \\(T\\) dan berkadaran songsang dengan panjang gelombang cahaya kuasa empat, \\(\\lambda^4\\), \\[\\begin{equation} U\\left(\\lambda,T\\right) = 8\\pi\\frac{k_BT}{\\lambda^4}, \\end{equation}\\] dengan maksud bahawa, \\[\\begin{equation*} \\begin{split} U &amp; = \\text{ketumpatan tenaga cahaya},\\\\ k_B &amp; = \\text{pemalar Boltzmann},\\\\ &amp;= 1.380649\\times 10^{-23} \\text{J}\\cdot\\text{K}^{-1},\\\\ \\lambda &amp; = \\text{panjang gelombang cahaya},\\\\ T &amp; = \\text{suhu bintang}.\\\\ \\end{split} \\end{equation*}\\] BUKTI (Kaedah Memperoleh Persamaan RayleighJeans) Bagi memperoleh persamaan RayleighJeans (Hukum 1.1), kita akan bermula dengan menakrif jumlah tenaga yang dimiliki oleh setiap pengayun serta menakrifkan jumlah pengayun. USUL 1: Pengayun-pengayun RayleighJeans mematuhi teorem pemetakan sama, iaitu semua bentuk tenaga akan memiliki jumlah purata yang sama. Sistem pengayun RayleighJeans memiliki dua bentuk tenaga iaitu tenaga kinetik, \\(E_k\\), dan tenaga upaya, \\(E_v\\) dan masing-masing mempunyai nilai \\(\\frac{1}{2}{k_BT}\\), \\[E_k = E_v = \\frac{1}{2}{k_BT}.\\] Maka, tenaga setiap pengayun tersebut ialah \\(k_BT\\), \\[\\begin{equation} \\sum E = E_k + E_v = \\frac{1}{2}{k_BT} + \\frac{1}{2}{k_BT} =k_BT \\tag{1.1} \\end{equation}\\] USUL 2: Jumlah pengayun yang berkumpul dalam suatu isipadu tertentu ialah berkadaran dengan frekuensi kuasa dua \\(f^2\\), \\[\\begin{equation} n(f) = \\frac{8\\pi f^2}{c^3}.\\tag{1.2} \\end{equation}\\] Nilai \\(n(f)\\) ini dikenali sebagai nilai Jeans. Oleh itu, tenaga yang dibawa oleh setiap frekuensi cahaya, \\(U\\left(\\lambda,T\\right)\\), boleh diperoleh sebagai hasil darab nilai Jeans (pers. (1.2)) dengan tenaga pengayun (pers. (1.1)), \\[\\begin{equation} U\\left(\\lambda,T\\right) = n\\left(f\\right)k_BT. \\tag{1.3} \\end{equation}\\] Persamaan RayleighJeans (Hukum 1.1) memerihalkan tenaga cahaya dalam bentuk panjang gelombang \\(\\lambda\\), maka nilai Jeans tersebut perlu diterjemahkan dalam bentuk panjang gelombang. Hal ini mudah kerana kita tahu hubungan antara frekuensi dan panjang gelombang ialah, \\[\\begin{equation} f = \\frac{c}{\\lambda},\\tag{1.4} \\end{equation}\\] dan kita lakukan pembezaan siap-siap, \\[\\begin{equation} \\frac{\\text{d}f}{\\text{d}\\lambda} = \\frac{-c}{\\lambda^2}. \\tag{1.5} \\end{equation}\\] Fungsi nilai Jeans pula boleh ditukar menggunakan perhubungan ini, \\[\\begin{equation} n\\left(\\lambda\\right) = n(f)\\left|\\frac{\\text{d}{f}}{\\text{d}{\\lambda}}\\right|. \\tag{1.6} \\end{equation}\\] Fungsi pembezaan \\(\\frac{\\text{d}{f}}{\\text{d}{\\lambda}}\\) dimutlakkan sebab nilai Jeans ialah jumlah pengayun. Jumlah benda fizikal tidak boleh berada dalam julat negatif. Dengan memasukkan pers. (1.2) dan pers. (1.5) ke dalam pers. (1.6), \\[\\begin{equation} n(\\lambda) = \\left(\\frac{8\\pi f^2}{c^3}\\right)\\left|\\frac{-c}{\\lambda^2}\\right|. \\tag{1.7} \\end{equation}\\] Kemudian, pembolehubah \\(f\\) perlu diganti dengan perkaitan dalam pers. (1.4), \\[\\begin{equation} n(\\lambda) = \\left(\\frac{8\\pi}{c^3}\\left(\\frac{c}{\\lambda}\\right)^2\\right)\\left|\\frac{-c}{\\lambda^2}\\right|. \\tag{1.8} \\end{equation}\\] Maka, nilai \\(n(\\lambda)\\) ialah, \\[\\begin{equation} n\\left(\\lambda\\right) = \\frac{8\\pi}{\\lambda^4}. \\tag{1.9} \\end{equation}\\] Maka, langkah terakhir kita ialah dengan menggunakan pers. (1.9) untuk menyelesaikan pers. (1.3) di awal kaedah ini tadi, \\[\\begin{equation} U\\left(\\lambda,T\\right) = 8\\pi\\frac{k_BT}{\\lambda^4}. \\end{equation}\\] Inilah persamaan RayleighJeans yang ingin diperolehi. Hasil daripada persamaan RayleighJeans ialah suatu graf yang menghampiri sifar untuk panjang gelombang yang panjang, tetapi akan menghampiri infiniti untuk panjang gelombang pendek. Hakikat ini nyata bagi yang celik Matematik kerana persamaan RayleighJeans ialah suatu fungsi salingan, \\(\\frac{1}{x}\\), berkuasa 4. Maknanya, menurut persamaan ini, bintang akan memancarkan cahaya berpanjang gelombang pendek dengan tenaga yang tidak terhingga! Perkara ini adalah mustahil kerana ia melanggar hukum keabadian tenaga seolah-olah jisim yang terbatas boleh menghasilkan tenaga yang tidak terbatas. Kejadian ini lazimnya diberi nama Malapetaka Ultralembayung kerana sifat gelombang ultralembayung yang pendek panjang gelombangnya. Walaupun tiada malapetaka sebenar yang meragut mana-mana nyawa, nama itu sedap disebut dan selari dengan naluri manusia yang sukakan cerita menarik maka ia melekat dalam lidah para fizikawan. RAJAH 1.4: Persamaan RayleighJeans meramalkan tenaga tidak terhingga untuk cahaya-cahaya pendek. Hal ini tidak masuk akal. "],["1-3-postulat-planck-tentang-sekuanta-tenaga.html", "1.3 Postulat Planck Tentang Sekuanta Tenaga", " 1.3 Postulat Planck Tentang Sekuanta Tenaga Max Planck ada mengemukakan penyelesaian kepada masalah ini. Namun, pendekatannya berbeza. Pendekatan yang digunakan di sini ialah pendekatan heuristik, iaitu kaedah yang berguna untuk masalah ini tetapi tidak semestinya mempunyai rasional atau hujah yang kukuh untuk mengesahkan kaedah ini. Pada waktu itu, postulat-postulat yang dikemukakan Planck itu hanyalah postulat cubaan sahaja. Beliau sendiri tidak percaya bahawa ada kebenaran di sebalik postulatnya. Beliau hanya gunakan postulat itu kerana ia berkesan. "]]
